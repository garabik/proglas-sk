*** Pozor: toto nie je dokončená práca. Používajte na vlastné riziko ***

Existuje už niekoľko prekladov Proglasu do slovenčiny, napríklad vynikajúci
preklad Eugena Paulinyho s prebásnením Viliama Turčányho z roku 1996.

Tieto preklady majú jedno obmedzenie - sú chránené autorským zákonom, a teda
ich vo všeobecnosti bez súhlasu autorov (čiže prekladateľov) nemôžeme použiť.
Autorský zákon stanovuje niektoré výnimky, kedy sa dielo použiť dá - napríklad
možno použiť "krátku časť zverejneného diela vo forme citácie", "len na účel
recenzie alebo kritiky" "alebo na vyučovacie účely, vedeckovýskumné účely alebo
umelecké účely", prípadne celý preklad "pri bezplatných náboženských obradoch".

Takéto obmedzenia sa už nevzťahujú na originál, keďže autor (nech už to bol
ktokoľvek)  nikdy nebol občanom Slovenskej republiky a zomrel pred viac ako 75
rokmi. Bohužiaľ, originálna staroslovienčina je pomerne nepriehľadná a
nezrozumiteľná, a teda nie celkom môžeme akceptovať jej použitie v pôvodnom
tvare (hoci aj transliterované do latinky).

Preto vznikol tento projekt - pokus o čistý, nezaťažený (z pohľadu autorských
práv) preklad Proglasu do modernej slovenčiny. Projekt má súčasne ambície stať
sa aspoň trocha komunitným dielom a je otvorený prispievateľom - preto forma
zverejnenia známejšia z OpenSource software sveta.

Keďže ja som kultúrny ignorant a preklad Proglasu som nikdy nečítal, mohol som
sa bez obáv podujať na preklad.

Takže zhrnutie: ak chcete kvalitný preklad, preklad (či vlastne prebásnenie) na
vysokej umeleckej úrovni, siahnite po diele Viliama Turčányho. So všetkým, čo s
tým súvisí (potreba získať povolenie prekladateľa a prebásniteľa).

Ak vám stačí preklad spackaný, nedôsledný, s chybami, pofidérnej umeleckej
kvality, siahnite po tomto pokuse. Avšak nemusíte brať ohľad na autorské práva
- chcete kus textu (alebo celú báseň) skopírovať? V poriadku. Chcete ju
zakomponovať do väčšieho diela? Budeme radi. Chcete ju pozmeniť, zhudobniť,
predávať, publikovať? Samozrejme, nech sa páči. Dokonca nemusíte uvádzať ani
autora prekladu.


